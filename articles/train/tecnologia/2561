Pd e M5s si scontrano (anche) sui videogiochi. A rischio il primo fondo dedicato al settore
Il mercato dei videogiochi in Italia
Come funziona il fondo per gli sviluppatori italiani
Perchè
il Pd vuole cancellare l’emendamento
Nel decreto Rilancio è stato inserito un comma che prevede l’istituzione di un fondo dedicato alle aziende italiane che si occupano di videogame. Non tutti però sono d’accordo su come intervenire in questo settore
Decine di articoli sui siti di settore, commenti su social e blog e l’immancabile petizione su Change.org. Il First Playable Fund è diventato un caso nell’industria dei videogiochi, nonché il nuovo fronte su cui Pd e M5S si presentano con due posizioni diverse. Il First Playable Fund è un fondo dedicato al settore dei videogiochi che è stato inserito nel decreto Rilancio, il piano pensato per affrontare la crisi economica post Coronavirus. Nello specifico, si tratta di 4 milioni di euro che garantiscono alle software house italiane di avere un finanziamento fino a 200 mila euro per costruire un prototipo, così da cercare poi nuovi finanziamenti. 
Il fondo è stato introdotto su iniziativa di Mirella Liuzzi, sottosegretario al ministero dello Sviluppo Economico al secondo mandato come deputata del Movimento 5 Stelle. A sostenere questa iniziativa c’era anche Idea, l’associazione di categoria dell’industria dei videogiochi in Italia. Non è detto però First Playable Fund vedrà la luce. Marianna Madia, ora deputata del Partito Democratico ed ex ministra della Pubblica Amministrazione, ha proposto un emendamento per cancellarlo.
Secondo l’ultimo rapporto di Idea, nel 2019 tutto il mercato dei videogiochi in Italia valeva 1,787 miliardi di euro, con una crescita del 1,7% rispetto all’anno precedente. Un risultato che aumenta se si guarda solo al lato software, cresciuto del 7,3%. Leggendo invece i dati dell’ultimo censimento degli sviluppatori di videogiochi in Italia si vede come i numeri siano ancora bassi rispetto al mercato potenziale. Nel 2018 il settore impiegava circa 1.100 addetti e le software house erano concentrate soprattutto in Lombardia.
Lo scopo per cui è nato il First Playable Fund è permettere alle piccole software house italiane di dare forma alle proprie idee, come ci spiega Mirella Liuzzi: «È un aiuto a fondo perduto alle imprese. Permette di coprire il 50% dei costi di sviluppo di un prototipo, fino a un massimo di 200mila euro». 
Il progetto nasce ricalcando misure che esistono anche in altri Stati europei: «Sappiamo che la dotazione finanziaria è minima ma è molto simile a quella che viene fornita in altri Paesi come Francia e Regno Unito. L’idea è quella di cominciare a sostenere di più questa industria, così da permettere anche a noi di avere un campione del settore, come Ubisoft in Francia». 
Nel testo del decreto Rilancio, che sarà votato il 24 giugno alla Camera e poi dovrà passare al Senato, la norma che istituisce questo fondo si trova al comma 12 dell’Articolo 38. Il titolo di questa sezione è Rafforzamento dell’ecosistema delle startup innovative e quindi non si parla solo di videogiochi ma di tutte le aziende appena nate che si occupano di innovazione.
Marianna Madia ha la delega
all’Innovazione nella segreteria del Pd. Il suo emendamento per
cancellare il fondo dedicato ai videogiochi ha sollevato molte
critiche dal settore, tanto che la petizione su Change.org da oltre
2.600 firme per sostenere questi finanziamenti è rivolta proprio a
lei. Madia ha spiegato a Open le regioni di questa scelta.

«La premessa – dice Madia – è che il Partito Democratico non è contro il mondo dei videogicohi. Nell’ultimo governo prima di quello Lega-M5s, io e il ministro Dario Franceschini abbiamo inserito i videogiochi nella riforma che garantisce agevolazioni fiscali al settore audiovisivo. Una riforma che non è ancora stata approvata».
L’ex
ministra spiega quindi che vuole sopprimere quel fondo per non
togliere forza al progetto sulle startup: «L’Articolo
38 del decreto Rilancio ha un titolo chiaro che riguarda tutte le
startup innovative. Non ha senso parcellizzare gli interventi in
singoli progetti e scegliere di blindare quei fondi per i
videogiochi. Se si decide che è un settore strategico, 4 milioni di
euro sono troppo pochi: serve una riforma strutturale».
Foto di copertina: Tecnologia vettore creata da freepik – it.freepik.com