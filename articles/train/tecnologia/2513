TikTok, lo stop degli Usa slitta al 27 settembre: c’è l’accordo con Oracle. Trump: «Sarà un affare fantastico»
Cosa succederà
Rinvio di una settimana fortemente voluto da Trump a seguito delle trattative ancora in corso e della «benedizione» dell’intesa con Oracle e Walmart
Piccola tregua degli Usa nella guerra contro le app cinesi TikTok e WeChat. Oggi il Dipartimento del commercio ha annunciato che il divieto di download delle due applicazioni slitterà di una settimana. Era previsto per oggi ed è stato rinviato al 27 settembre. Una proroga fortemente voluta dal presidente Donald Trump a seguito delle trattative ancora in corso e della «benedizione» dell’intesa con Oracle e Walmart. «Penso che sarà un affare fantastico», ha detto il capo della Casa Bianca.

Dal 20 settembre, infatti, gli Usa avevano deciso di proibire il noto social network, diffuso soprattutto tra i giovani. Divieto che è stato esteso anche per WeChat, altra applicazione di messaggistica cinese. Secondo Reuters, di fatto, WeChat e TikTok verranno rimosse dagli app store americani e, per quanto riguarda WeChat, non saranno più resi disponibili gli aggiornamenti del software così da renderla del tutto inutilizzabile anche a chi l’ha già scaricata prima dello stop.
Un attacco alla Cina e a un’applicazione, TikTok, che solo negli Usa vanta 100 milioni di utenti attivi. Stesso discorso per WeChat. Il blocco è stato giustificato da «questioni di sicurezza nazionale». Il segretario del dipartimento del Commercio Wilbur Ross aveva espressamente detto che la decisione è stata presa per «per difendere gli americani dal Partito comunista cinese». Il rischio è che si trasformi in una nuova guerra commerciale tra Cina e Usa.
Foto in copertina: EPA/HAYOUNG JEON