La rete Tim in down, problemi a navigare su internet. L’azienda: «Guasto risolto, disservizio solo in Lombardia»
Lunedì nero per gli utenti Tim che dalle prime ore dell’alba hanno segnalato disservizi sulla rete telefonica fissa con l’impossibilità di navigare su internet. Buona parte delle segnalazioni riguarda il mancato allineamento dei router, che molti utenti lamentano di non riuscire a ripristinare pur avendo tentato il canonico riavvio dal pulsante di alimentazione. 


 
Dopo le prime richieste di assistenza, Tim è intervenuta per risolvere il guasto. Nel pomeriggio l’azienda ha specificato che i problemi sono stati risolti e che il disservizio ha riguardato solo alcune zone della Lombardia:
«Tim informa che nel corso della notte si è verificato un disservizio localizzato in Lombardia ai sistemi di alimentazione elettrica in una centrale telefonica di Milano che ha causato lo spegnimento di alcuni apparati. I tecnici, a lavoro da subito, hanno immediatamente ripristinato l’alimentazione, reinstradando la rete mobile e le linee della clientela business. Il disservizio è stato risolto in poche ore e ha riguardato complessivamente 300 mila clienti». 
Ci sono state anche altre segnalazioni allargate alle zone di Verona, Roma, Torino, Napoli, Firenze, Brescia, Bologna e Padova, come riporta il sito DownDetector, ma non sarebbero collegate al problema riguardante la rete Tim. 