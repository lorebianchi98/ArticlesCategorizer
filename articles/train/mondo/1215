Stati Uniti, sparatoria ad Austin: ci sono almeno tre morti
Sul posto le forze dell’ordine. Solo due giorni fa un’altra sparatoria, a Indianapolis
Almeno tre persone sono morte in una sparatoria avvenuta oggi ad Austin, in Texas. La sparatoria, secondo quanto riportano le autorità locali, è avvenuta in un complesso residenziale tra le zone di Great Hill e Rain Creek Parkway. La polizia, arrivata sul posto, ha chiesto alle persone presenti di allontanarsi dall’area. L’autore non è però ancora stato individuato. I fatti di Austin arrivano a due giorni di distanza dalla sparatoria avvenuta a Indianapolis, dove sono morte 8 persone.
La sparatoria è inoltre avvenuta nella stessa settimana in cui la camera dei rappresentanti del Texas ha approvato un disegno di legge, denominato Constitutional Carry, che consentirà ai cittadini di età superiore ai 21 anni di possedere e portare con sé un’arma da fuoco senza la necessità di avere una licenza o di effettuare controlli su eventuali precedenti penali.