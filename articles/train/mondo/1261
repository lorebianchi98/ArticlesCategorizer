Coronavirus, Usa: «Nessuna relazione causale tra trombosi e Johnson&Johnson». Continua la disparità sui vaccini: ai Paesi poveri solo lo 0,2% delle dosi
USA
OMS
In media, nei Paesi ad alto reddito è stata vaccinata una persona su 4. In quelli a basso reddito una su 500. L’intesa Covax per la distribuzione dei vaccini in tutte le aree del mondo non sta funzionando
Le analisi sono state fatte dalla Food and Drug Administration (Fda), l’ente che regola i farmaci negli Stati Uniti omologo della nostra Aifa. Al termine delle verifiche sui casi di trombosi registrati dopo l’inoculazione del vaccino Johnson&Johnson, la Fda ha spiegato con una nota che non è possibile stabilire nessun nesso causale tra i due eventi. A riportare il comunicato è l’agenzia stampa Reuters.
«Fda è a conoscenza dei casi di persone con gravi coaguli di sangue – a volte collegati a bassi livelli di piastrine nel sangue – dopo la somministrazione di J&J” e ha sottolineato “che queste condizioni possono avere molte cause diverse».
Nella giornata di ieri anche l’Ema ha avviato una serie di verifiche su questo vaccino, sempre per i casi di trombosi: «Dopo la vaccinazione con il Janssen sono stati segnalati quattro casi gravi di coaguli di sangue insoliti con piastrine basse. Un caso si è verificato in uno studio clinico e tre casi durante la campagna vaccinale negli Stati Uniti. Uno di questi è stato fatale».
L’Organizzazione Mondiale della Sanità (Oms) ha esortato i leader dei Paesi sviluppati a condividere le dosi di vaccino, come l’accordo Covax avrebbe previsto. La difficoltà di produrre il vaccino ha diminuito infatti il numero di dosi destinate ai Paesi più poveri. Secondo i dati dell’Oms al momento sono state distribuite in tutto il mondo oltre 700 milioni di dosi di vaccino: l’87% è andato a Paesi ad alto o medio-alto reddito, lo 0,2% a Paesi a basso reddito. 
Il direttore generale dell’Oms Tedros Adhanom Ghebreyesus ha commentato: «In media nei Paesi ad alto reddito ha ricevuto il vaccino una persona su 4. In quelli a basso reddito una su 500. Covax si aspettava di distribuire quasi 100 milioni di dosi entro la fine di marzo, ma a causa di una marcata riduzione dell’offerta, siamo stati in grado di distribuire solo 38 milioni di dosi. Speriamo di essere in grado di recuperare il ritardo durante aprile e maggio».