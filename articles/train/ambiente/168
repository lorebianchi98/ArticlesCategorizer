Greta Thunberg a Bristol per la manifestazione per il clima: «Noi siamo il cambiamento»
L’intervento di Greta
Gli incontri all’Ue
La manifestazione ha coinvolto circa 30mila studenti: «Il cambiamento verrà, che vi piaccia o meno»
Diverse migliaia di persone, in gran parte giovani, si sono radunate a Bristol, in Gran Bretagna, per la quarta edizione di una protesta sul tema dei cambiamenti climatici. La manifestazione si chiama Bristol Youth Strike 4 Climate (BYS4C), e tra i presenti c’è anche lei, Greta Thunberg, la 17enne attivista svedese divenuta un simbolo globale delle lotte contro il disastro ambientale. 
La polizia locale ha chiuso diverse strade della città, presidiando tutta l’area della giornata di sciopero e mobilitazioni, iniziata al College Green con i comizi di Greta e di altri partecipanti, e proseguita con un corteo. L’invito di saltare la scuola per un giorno è stato raccolto da molti studenti e studentesse, malgrado il monito della polizia ai genitori sui potenziali rischi per «la sicurezza dei ragazzi». Greta, che due giorni fa ha incontrato a Bristol anche la premio Nobel per la pace Malala, si è detta compiaciuta della «forza» del movimento ecologista e della risposta giovanile nella città britannica.
«Non ci metteranno a tacere, perché noi siamo il cambiamento», ha detto Greta nel suo breve intervento dal palco di fronte a migliaia di studenti (30mila, secondo gli organizzatori). «Il cambiamento verrà, che vi piaccia o meno», ha aggiunto rivolgendosi al mondo della politica e delle istituzioni, mentre la folla le faceva eco.
Greta parteciperà anche alla riunione settimanale della Commissione europea dedicata alla legislazione sul clima, in programma mercoledì 4 marzo. La giovane attivista sarà alla riunione della commissione Ambiente (Envi) del Parlamento europeo a Bruxelles e poi incontrerà il presidente dell’Europarlamento David Sassoli. Venerdì 6, poi, Greta sarà alla manifestazione dei giovani sul clima nella capitale belga.