Antartide, si distacca un iceberg grande quanto Malta – Il video
Il time-lapse dell’Esa rivela la rapidità con cui il clima sta cambiando il volto del continente ghiacciato
Un iceberg di oltre 300 chilometri quadrati, grande pressappoco quanto Malta, si è staccato dal ghiacciaio di Pine Island in Antartide, generando enormi frammenti. A documentare lo spostamento sono le immagini riprese dallo spazio dalla coppia di satelliti Sentinel-1 di Copernicus, il programma per l’osservazione della Terra gestito da Agenzia spaziale europea (Esa) e Commissione Europea. 
Già l’anno scorso i satelliti dell’Esa avevano individuato due grandi fratture nel ghiacciaio e col passare dei mesi i ricercatori avevano potuto osservare la velocità con cui queste crepe si stavano allargando. Dal febbraio 2019 ad oggi, la missione Sentinel-1 ha catturato ben 57 immagini radar (la più recente è del 10 febbraio 2020). Rielaborate in un’animazione video, mostrano la sorprendente rapidità del processo che ha portato al distacco di queste ultime ore. 
L’iceberg ha poi generato diversi frammenti: il più grande è stato chiamato B-49. «I satelliti Sentinel-1 di Copernicus hanno aperto un oblò attraverso cui le persone possono osservare eventi come questo che accadono in regioni remote del mondo», commenta Mark Drinkwater, esperto di criosfera dell’Esa. «Quello che è davvero preoccupante – prosegue – è che il flusso quotidiano di dati rivela la drammatica velocità con cui il clima sta cambiando il volto dell’Antartide».
Fonte video: Agenzia Spaziale Europea