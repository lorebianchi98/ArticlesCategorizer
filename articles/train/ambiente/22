A Milano vietato fumare per ridurre il Pm10 e tutelare la salute. Ma quanto inquinano le sigarette? E dove sono già vietate?
La versione del Comune
Sì, ma..
Milano inizia la sua battaglia al fumo di sigaretta nel nome dell’ecologia. Il fumo inquina, ma la norma è sufficiente a migliorare la qualità dell’aria della città più inquinata d’Italia?
A Milano la lotta per l’ambiente ha un nemico numero uno: la sigaretta. Nel comune più inquinato d’Italia è stato bandito il fumo nei luoghi pubblici non isolati. Vietato accendersi una sigaretta se ci sono altre persone nel raggio di 10 metri. Attenzione quindi alle fermate dei mezzi pubblici, nei parchi, nei cimiteri, nelle strutture sportive affollate come gli stadi (quando si potranno frequentare di nuovo). Una misura che, tra l’altro, è ancora nella sua versione “soft”: a partire dal 2025, infatti, il divieto sarà esteso a tutte le aree pubbliche all’aperto incondizionatamente. Il provvedimento è stato inserito in un documento di misure più ampie, chiamato “Regolamento per la qualità dell’aria”, approvato a dicembre 2020. Non tanto una questione di salute pubblica dunque, né tantomeno di lotta attiva alle dipendenze. Ma una chiara e dichiarata mossa ecologica. 

Davanti a una restrizione così divisiva, non poteva che nascere una discussione polarizzante. Sui social si passa da chi gioisce – in genere non fumatori, ma non solo – a chi fatica a capirne l’utilità. Posto che basti un divieto – per di più limitato -, opinione comune è che a scoraggiare le persone dal fumare non sarà certo una sigaretta in meno fumata alla fermata del bus, non sarà una sigaretta in meno a migliorare l’aria di Milano (la storia insegna che il proibizionismo non ha vita facile). Ma aldilà delle opinioni di ognuno, i dati parlano chiaro: quanto inquina il fumo di sigaretta? E, soprattutto, basta una norma di “decoro urbano” per risolvere il problema? 
Stando al Comune, l’obiettivo del provvedimento è duplice: da una parte ridurrà il Pm10 – cioè le particelle inquinanti nocive per i polmoni – e dall’altra tutelerà la salute dei cittadini, tanto dal fumo attivo quanto da quello passivo. Il riferimento all’ambiente si aggancia all’inventario INEMAR (INventario EMissioni ARia) della Regione, che inserisce il consumo di tabacco tra le principali fonti emissive di particolato atmosferico. Oltre a provocare un incremento di Pm10 nell’aria, il fumo di sigaretta contiene sostanze particolarmente nocive, tanto per la salute quanto per l’ambiente: nicotina, acido cianidrico, residui dei pesticidi impiegati per coltivare il tabacco, metalli pesanti.
Non c’è dubbio, la sigaretta fa male, sia alla salute che all’ambiente. Alcuni studi internazionali lo hanno dimostrato: una ricerca pilota condotta in California aveva dimostrato come sotto le pensiline degli autobus il fumo di un’unica sigaretta aumentasse la concentrazione di particolato fine (Pm 2,5) di 16-35 volte in più rispetto ai valori prodotti dalle auto e dai camion che transitavano sulla strada. Ma a fare male non è solo il suo fumo: un problema enorme è rappresentato dai suoi rifiuti. 
Secondo le stime dell’Onu, solo nel mar Mediterraneo i mozziconi di sigaretta costituiscono il 40% dei rifiuti. E non sono nemmeno facili da smaltire: il 90% dei filtri è prodotto con materiale plastico, l’acetato di cellulosa. Un tema talmente delicato che anche l’Unione europea sta provando a intervenire contro i colossi del tabacco: nel regolamento sulla plastica monouso è stata inserita una norma per costringere l’industria a finanziare la raccolta dei filtri, con l’obiettivo dichiarato di ridurre dell’80% i rifiuti delle sigarette entro il 2030. 
Ma a fronte di tutte queste evidenze, a molti rimane il dubbio che concentrarsi sulla sigaretta non sia la strategia vincente. L’assessore regionale all’Ambiente e Clima, Raffaele Cattaneo, lo scorso anno aveva commentato proprio i dati dell’inventario delle emissioni in aria (INEMAR) dicendo che «il fumo di sigaretta incide sulle emissioni inquinanti per l’1,9%». 
Tra le fonti di emissione principale, l’Inemar individuava gli impianti termici, altri tipi di impianti che fanno uso di biomassa, quali ad esempio i forni a legna, alcune tipologie di combustioni all’aperto, quali i fuochi d’artificio e le sigarette, e altre attività impattanti in termini di inquinamento di prossimità, quali i cantieri. «Forse – diceva Cattaneo – è importante concentrarsi sul 42% di emissioni che derivano dal riscaldamento civile, che sono meno immaginifiche rispetto ad altre che colpiscono la sensibilità dell’opinione pubblica, ma sono più efficaci dal punto di vista dell’inquinamento ambientale». 
Anche Legambiente appare scettica sulla risolutività della norma. «Sicuramente il problema grosso dell’inquinamento è da altre parti», dicono, e il provvedimento di Milano appare utile principalmente «da un punto di vista civico e di salute». Il problema principale, dicono, è legato al versante dell’abbandono dei mozziconi, che contengono «sostanze pericolose che vengono disperse nell’ambiente». Su questo versante – e cioè quello dello smaltimento dei rifiuti – la norma non insiste. La battaglia ecologica, dunque, è tutt’altro che vinta. 
Immagine di copertina: Egor Barmin su Unsplash