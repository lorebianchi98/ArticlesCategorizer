Australia, DiCaprio dona 3 milioni di dollari per domare gli incendi
Leggi anche:
Lo scorso anno l’attore americano aveva donato milioni di dollari per l’emergenza nella foresta Amazzonica
Leonardo DiCaprio scende in campo per l’Australia e annuncia che donerà tre milioni di dollari per contribuire agli sforzi per domare gli incendi che stanno mettendo in ginocchio gran parte del Paese. 
Attraverso la sua organizzazione ambientalista Earth Alliance, la star di Hollywood ha creato l’Australia Wildfire fund per dare il suo aiuto con una «risposta internazionale ai catastrofici incendi». 
Le fiamme hanno bruciato un’area doppia rispetto allo stato americano del Maryland, ucciso almeno 25 persone e distrutto 2.000 case. Lo scorso anno la fondazione dell’attore americano aveva donato milioni di dollari per combattere gli incendi che hanno devastato la foresta Amazzonica.
DiCaprio si è quindi unito a una lista crescente di celebrità che stanno donando fondi per l’Australia, da Chris Hemsworth a Elton John, passando per Nicole Kidman. 
L’attore Russel Crowe aveva perfino deciso di disertare la cerimonia dei Golden Globe, che l’ha visto vincere un premio per la sua interpretazione nella serie tv The loudest voice, per proteggere la sua famiglia dagli incendi che hanno coinvolto la sua stessa casa. 