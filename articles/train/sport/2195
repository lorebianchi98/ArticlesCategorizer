«Il ragazzo del gol»: l’addio a Paolo Rossi sulle prime pagine dei giornali italiani – Le foto
Nel pomeriggio di oggi, 11 dicembre, si aprirà la camera ardente allo stadio “Menti” di Vicenza. Ecco come i quotidiani hanno voluto celebrare la scomparsa di Pablito
Il feretro di Paolo Rossi ha lasciato la camera mortuaria dell’ospedale Le Scotte di Siena. La bara, coperta da una corona di rose bianche della moglie Federica Cappelletti, arriverà a Vicenza nel pomeriggio di oggi, 11 dicembre. A partire dalle 15 sarà aperta la camera ardente allo stadio ‘Menti’. La scelta non poteva essere più giusta: Rossi, nato a Prato ma cittadino onorario di Vicenza, rivelò le sue doti di giocatore al grande pubblico del calcio militando proprio nel Lanerossi Vicenza. Anche i funerali si svolgeranno nel Duomo della città veneta, ma il giorno dopo, il 12 dicembre. La maggior parte della stampa italiana ha trovato il modo di celebrare il campione del mondiale 1982. Ecco, dunque, come i giornali italiani hanno ricordato Pablito, scomparso all’età di 64 anni, sulle loro prime pagine.
