L’omaggio notturno di Mertens all’altarino di Maradona ai Quartieri Spagnoli – Il video
L’attaccante del Napoli, dopo la partita vinta per 2-0 contro il Rijeka, ha deposto dei fiori e si è fermato in raccoglimento per alcuni minuti
Dries Mertens ha voluto rendere omaggio a Diego Armando Maradona andando a deporre nella notte un mazzo di fiori sull’altare allestito dai tifosi nei Quartieri Spagnoli di Napoli, davanti al murales dedicato al campione argentino. Dopo aver deposto i fiori, Mertens ha fatto qualche passo indietro e si è fermato in raccoglimento per alcuni minuti. Il filmato è stato realizzato da un fan che si trovava sul posto e lo ha diffuso sui social network. Dopo la partita contro il Rijeka, vinta dal Napoli per 2-0, Mertens ha spronato gli azzurri: «Diego è stato importante per la città e per tutto il Sud. Noi dobbiamo ricordarlo con uno spirito positivo perché lui era sempre allegro, sorridente e amava tantissimo il calcio. Ora dobbiamo pensare ad andare avanti e tentare di vincere qualcosa di importante, anche per omaggiare la sua memoria».

Video: Facebook / Club Napoli Tele Club Italia