Zanardi vede, sente e muove le mani: ecco gli ultimi progressi che accendono la speranza
Cinque interventi alla testa
I progressi evidenziati già a settembre
A un mese esatto dal trasferimento all’ospedale di Padova, il campione di handbike «stringe le dita e, se gli chiedono di fare ok, alza il pollice»
Alex Zanardi vede, sente e risponde alle sollecitazioni della moglie Daniela. A descrivere i progressi nella riabilitazione del campione di automobilismo e handbike, è il Corriere della Sera che, in un articolo a firma di Carlo Verdelli, spiega come Zanardi stia man mano recuperando le funzioni cerebrali. A un mese dal trasferimento nel reparto di neurochirurgia di Padova, Zanardi «stringe la mano su richiesta. Se gli chiedono di fare ok, alza il pollice».

Zanardi, 54 anni lo scorso ottobre, è stato vittima di un drammatico incidente a bordo della sua handbike lo scorso 19 giugno. In questi mesi è stato operato cinque volte solo alla testa. Arrivato al San Raffaele «in condizioni di grave instabilità neurologica e sistemica», Zanardi ha affrontato prima un periodo di rianimazione intensiva, e poi una serie di interventi volti a «risolvere le complicanze tardive dovute al trauma primitivo», come hanno spiegato i medici, e a ricostruire le parti del cranio danneggiate nell’incidente.
Già a settembre, una nota del San Raffaele aveva parlato di «progressi significativi» nel percorso di riabilitazione di Zanardi. In particolare, l’ospedale aveva spiegato che l’ex pilota era stato «sottoposto a sedute di riabilitazione cognitiva e motoria, con somministrazione di stimoli visivi e acustici, ai quali il paziente risponde con transitori e iniziali segni di interazione con l’ambiente». 