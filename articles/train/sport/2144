America’s Cup, Luna Rossa sorpassa ma poi sbaglia la partenza in gara 6: contro New Zealand si chiude 3-3
Domani 14 marzo due nuove sfide nel mare di Auckland, gara 7 e gara 8. Vince chi porta a casa 7 regate 
Luna Rossa vince gara 5, ma perde al 6 e si ritrova così nuovamente in parità con Team New Zealand. Il punteggio dopo le prime sei regate dell’America’s Cup in Nuova Zelanda è 3-3. La barca italiana ha trovato la vittoria nella prima gara, riuscendo a guadagnare un vantaggio di circa trenta secondi nelle prime virate, aiutata anche dall’idea di usare il doppio timoniere. Ma nella seconda regata è stata invece la squadra neozelandese ad avere la meglio. Sin dall’inizio Team New Zealand è riuscito a trovare il vento giusto, guadagnandosi un ampio vantaggio che la squadra di Prada non è riuscita a recuperare, terminando la gara con oltre un minuto di ritardo rispetto ai neozelandesi. 
Domani le due barche torneranno in mare, nella baia di Auckland, per altre due regate, la settima e l’ottava della competizione che anche quest’anno sta attraendo molti spettatori dal vivo, complice il basso tasso di contagio in Nuova Zelanda (l’11 marzo il Paese ha registrato un solo nuovo caso positivo). Comunque vada per Luna Rossa è già record: era dal 1992 che una barca italiana non vinceva una regata in Coppa America e la squadra italiana ne ha già vinte tre.