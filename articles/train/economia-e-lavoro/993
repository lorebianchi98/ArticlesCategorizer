Istat, lieve calo della disoccupazione ad agosto: ma aumentano i giovani senza lavoro
La crescita dell’occupazione riguarda in maggioranza uomini e lavoratori autonomi
Il mese di agosto ha visto un calo della disoccupazione del 9,7% (-0,1 punti rispetto a luglio). Secondo l’Istat, che ha diffuso i dati provvisori, la diminuzione delle persone in cerca di lavoro rispetto a luglio è di 23 mila unità e riguarda in particolare donne e ultra 25enni. Mentre nella fascia 15-24 continua a salire il tasso di disoccupazione giovanile: ad agosto il dato è del 32,1% (+0,3 punti rispetto a luglio). 


 
La crescita degli occupati osservata già a luglio – sottolinea l’Istat – riguarda uomini e lavoratori autonomi. In particolare, l’occupazione su base mensile segna +0,4% pari a +83 mila unità. Ma su base annua il calo risulta dell’1,8%, pari a -425 mila unità. Nei dodici mesi i lavoratori permanenti sono cresciuti dello 0,9% (+135 mila), mentre i dipendenti a termine hanno visto un calo del 14%. 
Tuttavia, nonostante la crescita degli occupati osservata a luglio e ad agosto su base mensile, il livello dell’occupazione «è ancora inferiore di oltre 350 mila unità» rispetto a quello di febbraio 2020. Lo sottolinea l’Istat, indicando inoltre che rimane «più elevato sia il numero di persone in cerca di lavoro, di circa 70 mila unità, sia quello degli inattivi, di oltre 250 mila unità».