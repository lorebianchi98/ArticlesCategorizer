Coronavirus, quattro italiani su dieci hanno difficoltà a pagare le rate del mutuo – L’indagine
La situazione delle famiglie
La percentuale di chi ha difficoltà a pagare le rate del mutuo sale oltre il 50% per i lavoratori con contratti a termine o per le famiglie che hanno visto dimezzarsi il reddito del nucleo
Il sogno della casa si sta rivelando un incubo per molti italiani. Il Coronavirus ha minato le certezze economiche dei cittadini, anche quelle che spingono un individuo a chiedere un mutuo e la banca a concederlo. «Ad aprile il 38% dei mutuatari ha affermato di avere difficoltà nel pagare le rate a causa dell’epidemia di Covid-19». Quasi quattro italiani su dieci: è questo il dato più impattante dell’indagine condotta da Bankitalia.
«La percentuale – si legge nella rilevazione annuale di palazzo Koch – è più elevata tra i lavoratori autonomi e tra quelli impiegati nel settore del commercio e della ristorazione, 52% e 64%, rispettivamente». L’indagine è stata svolta su un campione di circa 3.000 persone e ne vien fuori un quadro di difficoltà variegato. L’emergenza sanitaria, tradottasi in emergenza economica, ha avuto effetti negativi dappertutto.
«L’emergenza sanitaria e i provvedimenti di sospensione delle attività produttive adottati per contenerla hanno determinato un marcato deterioramento della condizione economica per l’insieme delle famiglie», sottolineano da via Nazionale. «Gli individui che hanno dichiarato di avere accumulato risparmi sufficienti per i consumi essenziali (cibo, riscaldamento, igiene, ecc.) e, se indebitati, per il pagamento delle rate per non più di tre mesi, sono il 38% del totale».
Insomma, il 38% degli italiani può resistere in queste condizioni per non più di 90 giorni. Tuttavia, «la percentuale sale a oltre il 50% nel caso in cui il soggetto sia un lavoratore con un contratto a termine o il reddito familiare si sia più che dimezzato in conseguenza della pandemia». Il report rileva che circa un terzo degli italiani, invece, può ritenersi al sicuro, avendo risorse sufficienti per far fronte alle rate del mutuo almeno fino alla fine dell’anno.