Arriva il Bonus Tv: ecco come funziona e chi ha diritto all’incentivo (che il governo Draghi vuole potenziare)
A chi spetta e in cosa consiste
Come ottenere il bonus
Chi deve cambiare il televisore
Il contributo è disponibile fino al 31 dicembre 2022, o fino all’esaurimento delle risorse stanziate da Conte. Anche se Giorgetti non ha escluso nuovi investimenti
Tra gli incentivi introdotti nella Legge di bilancio 2021 è previsto anche il cosiddetto Bonus Tv. Si tratta di un contributo del valore di 50 euro per l’acquisto di apparecchiature televisive che ricevono i programmi trasmessi nella nuova tecnologia DVB-T2 (digital video broadcasting). Il bonus è disponibile fino al 31 dicembre 2022, o fino all’esaurimento dell’investimento messo a disposizione dal governo Conte II, che corrisponde a circa 150 milioni di euro. Tuttavia, con il nuovo governo Draghi non sono escluse novità. Il ministro dello Sviluppo economico, Giancarlo Giorgetti, alcuni giorni fa ha dichiarato: «È necessaria una riflessione su come potenziare il Bonus tv».
Per accedere al bonus bisogna essere cittadini italiani con un Isee fino a 20 mila euro l’anno. Però attenzione, perché il contributo è calcolato sull’intero nucleo familiare: per cui un solo utente per famiglia potrà utilizzare il bonus. Se si è idonei, occorre allora presentare al venditore una richiesta per acquistare una tv o un decoder, specificando che si vuole avere accesso al benefit. 
I 50 euro saranno erogati sotto forma di sconto sul prezzo di listino dell’apparecchio, quindi non come buono cartaceo o voucher. L’obiettivo è incentivare il rinnovo o la sostituzione, e quindi lo smaltimento, di televisori che non ricevono programmi trasmessi con le nuove tecnologie DVB-T2. 
Devono provvedere alla sostituzione dell’apparecchio tutti coloro che sul retro del televisore non leggono la dicitura DVB-T2 o H265/HEVC. Nel caso, è possibile fare direttamente un test dell’immagine sintonizzandosi sul canale 100 (canale di test Rai) o sul canale 200 (canale di test Mediaset).