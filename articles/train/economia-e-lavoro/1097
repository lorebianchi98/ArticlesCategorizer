Mezzo milione di posti di lavoro in meno in un anno. Ad aprile è boom di inattivi
Occupazione e disoccupazione
Inattività
Nei dati dell’Istat il crollo del numero di chi cerca lavoro. A fermarsi sono soprattutto le donne che, anche in questo caso, pagano un prezzo altissimo alla crisi da Covid-19
L’effetto Coronavirus sul lavoro in Italia si sente, eccome. A dirlo è l’Istat nell’ultima fotografia sul mercato del lavoro. Da aprile, mese di lockdown, si contano 274 mila occupati in meno rispetto a marzo: l’Istat la definisce una «marcata diminuzione». L’effetto dell’emergenza Coronavirus «appare decisamente più marcato rispetto a marzo», spiega l’Istituto.
L’occupazione ha registrato «una diminuzione di quasi 300mila unità», che ha portato nei due mesi «a un calo complessivo di 400mila occupati e di un punto percentuale nel tasso di occupazione», spiega ancora l’Istat in una nota. E si rafforza il calo delle persone non occupate in cerca di lavoro già registrato a marzo, con una ulteriore forte crescita dell’inattività.
Quasi mezzo milione di posti in meno in un anno. «Il netto calo congiunturale dell’occupazione determina una flessione rilevante anche rispetto al mese di aprile 2019 (-2,1% pari a -497mila unità)», spiega l’Istat. Una riduzione verificata per i dipendenti temporanei (-480mila), per gli autonomi (-192mila) e per tutte le classi d’età, con le uniche eccezioni degli over50 e dei dipendenti permanenti (+175mila). Nel confronto annuo anche le persone in cerca di lavoro, i disoccupati, «calano in misura consistente» (-41,9%, pari a 1 milione 112mila unità), mentre aumentano gli inattivi tra i 15 e i 64 anni (+11,1%, pari a +1 milione 462mila).
Ad aprile il tasso di disoccupazione scende al 6,3%, dall’8% di marzo: è il dato minimo registrato dal novembre del 2007. Ma non è un buon segno, perché a causa del lockdown si contano 484mila persone in meno che cercano lavoro (-23,9% rispetto a marzo) e per questo il numero dei disoccupati, appunto di coloro che sono a caccia di un impiego, cala a 1 milione e 543 mila. 
La diminuzione dell’occupazione (-1,2% pari a -274mila unità) è generalizzata, dice l’Istat: coinvolge donne (-1,5%, pari a -143mila), uomini (-1,0%, pari a -131mila), dipendenti (-1,1% pari a -205mila), indipendenti (-1,3% pari a -69mila) e tutte le classi d’età, portando il tasso di occupazione al 57,9% (-0,7 punti percentuali). Confrontando il trimestre febbraio-aprile 2020 con quello precedente (novembre 2019-gennaio 2020), l’occupazione risulta in evidente calo (-1,0%, pari a -226mila unità) per entrambe le componenti di genere.
A crescere sono gli inattivi, dice l’Istat, ovvero coloro che né hanno né cercano un lavoro e che ad aprile, che aumentano di 746mila unità. La crescita del numero di inattivi (+5,4%) è generalizzata: +5% tra le donne (pari a +438mila unità) e +6% tra gli uomini (pari a +307mila). Il tasso di inattività si attesta al 38,1% (+2,0 punti).
Che il lockdown e la crisi sanitaria siano stati pagati soprattutto dalle donne lo racconta il fatto che le persone in cerca di lavoro (-23,9% pari a -484mila unità) diminuiscono maggiormente appunto tra le donne (-30,6%, pari a -305mila unità) rispetto agli uomini (-17,4%, pari a -179mila), con un calo in tutte le classi di età. Il tasso di disoccupazione scende al 6,3% (-1,7 punti) e, tra i giovani, al 20,3% (-6,2 punti).
Secondo un’analisi di queste ore dei consulenti del lavoro, in uno studio basato sui microdati Istat, la ripartenza dopo l’emergenza privilegia i lavoratori dell’industria e guarda ben poco alle fasce territoriali o di età. 