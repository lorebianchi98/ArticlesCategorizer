Renzi e Letta si incontrano dopo cinque anni: intesa per un fronte comune alle amministrative d’autunno
Il do ut des sulle elezioni comunali
Le divergenze sul M5s
Dal faccia a faccia tra i due è uscito anche un convinto appoggio al premier Draghi fino alla fine della legislatura
Enrico Letta e Matteo Renzi si sono incontrati nella mattina di oggi, 6 aprile, per discutere delle future alleanze tra il Partito Democratico e Italia Viva. I due non si vedevano da cinque anni: una rottura provocata da quell’«Enrico stai sereno» mandato a dire da Renzi a gennaio 2014 e che precedette la caduta del mandato di Letta a Palazzo Chigi. Nonostante le ormai note ruggini tra loro, secondo quanto ha appreso Open è stato un incontro senza tensioni. Il faccia a faccia è durato 40 minuti e si è tenuto nella sede Arel. «Ci siamo rivisti dopo tanti anni, abbiamo affrontato varie questioni», ha detto Renzi a L’Aria che tira su La7. «Letta sta cercando di fare un lavoro molto serio nel Pd, gli faccio sinceramente auguri di buon lavoro».
Renzi e Letta hanno fatto un’analisi a tutto campo e hanno convenuto sul fatto che in questo momento lo sforzo prioritario debba essere sul sostegno alla campagna vaccinale del governo e alle azioni di sostegno economiche. Ne è uscito un convinto appoggio al presidente del Consiglio Mario Draghi fino alla fine della legislatura e la disponibilità a presentare candidature comuni del centrosinistra alle elezioni amministrative del prossimo autunno. In particolare, Letta ha chiesto a Renzi di appoggiare i candidati del Pd, e il fondatore di Italia Viva ha accettato. In cambio Renzi ha chiesto un candidato per il suo partito: a Bologna, in particolare, potrebbe essere indicata l’attuale sindaca di San Lazzaro di Savena, Isabella Conti.
Non solo concordia, comunque: nel dialogo tra i due è emersa una divergenza profonda sul rapporto da avere con Giuseppe Conte e il Movimento 5 Stelle. Per Letta si tratta di un’alleanza essenziale per costruire in prospettiva un’alternativa vincente a Fratelli d’Italia e Lega, mentre Renzi resta contrario. «Il mio posizionamento da qui al 2023 sia né con Salvini né con Meloni a destra, ma nemmeno con grillini e populisti a sinistra», ha detto Renzi a L’Aria che tira su La 7 dopo l’incontro. «Letta cerca un’alleanza strategica con M5s e Conte, vedremo chi avrà ragione».
Immagine di copertina: ANSA/ALESSANDRO DI MEO