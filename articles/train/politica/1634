Governo Draghi al completo, ecco i nomi dei sottosegretari: 19 donne e 20 uomini. Al capo della Polizia Gabrielli la delega ai Servizi
Delega dei Servizi Segreti a Gabrielli
La sospensione della riunione
La lista dei sottosegretari e delle sottosegretarie del governo Draghi
Sileri, Di Stefano e Cancelleri confermati per il M5s. IV riporta al governo Bellanova e Scalfarotto. Mulè (FI) contestato dai grillini all’Editoria: alla fine va alla Difesa
Il nodo dei sottosegretari (e delle sottosegretarie, a maggior ragione dopo le polemiche in casa Pd per la scarsa rappresentanza femminile all’interno della nuova compagine governativa guidata da Mario Draghi) sul tavolo del Consiglio dei ministri numero 3 del nuovo esecutivo. Il Cdm dà l’ok in serata alla lista dei nomi, dopo una sospensione della riunione che avrebbe visto alcune tensioni sulle nomine, soprattutto tra Pd e M5s: sono 39, 19 donne e 20 uomini. 
La Lega porta a casa la nomina di 9 sottosegretari: tra gli altri Viminale, Scuola, Infrastrutture, Agricoltura. Settori strategici, tanto che il partito guidato da Matteo Salvini si dice soddisfatto. Al Movimento 5 Stelle vanno 11 caselle. Ma la vera novità – e discontinuità con i governi guidati da Giuseppe Conte – è nella notizia dell’affidamento della delega ai Servizi Segreti al capo della Polizia Franco Gabrielli, che dovrà lasciare il suo posto. La delega non verrà quindi tenuta in capo al presidente del Consiglio come invece fatto dall’avvocato del popolo. 
Secondo l’Ansa la riunione, cominciata dopo le 18, sarebbe stata sospesa a causa della richiesta da parte di 5 Stelle e Pd di un sottosegretariato in più, per necessità su alcuni passaggi particolari. Sul tavolo il nodo dell’editoria, per cui si è fatto in giornata il nome di Giorgio Mulè di Forza Italia: un’ipotesi che ha visto il Movimento 5 Stelle perplesso. Il forzista invece viene alla fine nominato alla Difesa. I grillini vedono 11 nomine, di cui 7 di donne. Italia Viva riporta al governo (dopo la ministra Elena Bonetti, riconfermata al suo posto) anche Teresa Bellanova, ex ministra alle Politiche Agricole, ora sottosegretaria ai Trasporti, e Ivan Scalfarotto. Il sottosegretario alla Presidenza del Consiglio con delega allo Sport, spiega palazzo Chigi, sarà designato successivamente. 
In copertina ANSA/ANGELO CARCONI | Un’immagine esterna di Palazzo Chigi, Roma, 15 febbraio 2021. 