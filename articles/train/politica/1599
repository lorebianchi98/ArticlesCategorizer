Coronavirus, Di Maio anticipa la stretta del governo: «Picco a fine mese, inevitabili misure più severe»
«Forte accelerazione sui vaccini»
«M5s protagonista per i prossimi 10 anni»
Il ministro degli Esteri: «Sui vaccini bisogna dare di più». E su Conte: «Con lui nel M5s torneremo a essere la prima forza politica del Paese»
Nel giorno in cui il Comitato tecnico scientifico (Cts) si riunisce per valutare il rafforzamento delle misure anti-Covid, il ministro degli Esteri Luigi Di Maio di fatto conferma la stretta all’orizzonte: «Stiamo entrando nella terza ondata del Covid. Secondo i dati scientifici che abbiamo, il picco lo avremo a fine mese. Questo inevitabilmente ci spinge a misure più restrittive per cercare di fermare il trend dei contagi», ha detto Di Maio in un’intervista ad Avvenire. 
Parlando dei vaccini anti-Covid, Di Maio ha spiegato: «Il ministro Speranza ha chiarito che il piano vaccinale avrà una forte accelerazione: entro l’estate tutti gli italiani che lo vorranno saranno vaccinati, è evidente che da questo punto di vista bisogna dare di più ma soprattutto sul piano europeo». La campagna europea «è andata troppo a rilento, alcune procedure sono risultate troppo articolate. Bisogna comprendere che l’obiettivo deve essere quello di rafforzare la legislazione europea per agevolare alcuni processi».
Sul fronte politico, Di Maio ha parlato del passo in avanti di Giuseppe Conte nel M5s: «Ha deciso di portare avanti insieme a noi un progetto rifondativo dentro un perimetro specifico definito dai valori europei ed euroatlantici. E, al contempo, con una visione innovativa su obiettivi da lui condivisi quando era al governo, a partire dall’esigenza di adeguare ambiente e sistema produttivo alle nuove opportunità. Vedo molta compattezza, saremo protagonisti anche i prossimi dieci anni». «Con Conte nei 5 stelle credo che potremo tornare a essere la prima forza politica del Paese», ha detto Di Maio.