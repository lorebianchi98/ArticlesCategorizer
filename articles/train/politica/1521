Raggi scambia il Colosseo con l’Arena di Nimes nel video sulla Ryder Cup. Nobili (Iv): «Alle comiche finali». Il Pd: «Non può ricandidarsi sindaca»
Il Pd di Roma: «Non riconosce neanche il Colosseo, non può ricandidarsi» 
«Un errore che non farebbe neanche un bambino delle elementari», dice Nobili. «Può una persona – che dopo 5 anni in cui è stata sindaca non riconosce nemmeno il Colosseo – ricandidarsi alla guida di Roma?» è la domanda retorica di Casu
A essersene accorto e ad aver denunciato la gaffe è stato il deputato di Italia viva Luciano Nobili. In una clip ufficiale pubblicata sui canali social della sindaca di Roma Virginia Raggi per pubblicizzare la Ryder Cup di golf è stata usata l’Arena di Nimes al posto del Colosseo. «Nel video la sindaca, che ha privato Roma della grande opportunità e dei miliardi delle Olimpiadi 2024 – sottolinea Nobili -, ha la faccia di provare a intestarsi la Ryder Cup. E già questo farebbe abbastanza ridere. Invece – sono le parole del deputato – c’è da piangere. Perché in quel video prodotto dal Comune di Roma, al posto del Colosseo, c’è l’Arena di Nimes in Francia».
«Un errore che non farebbe neanche un bambino delle elementari – polemizza -. Il simbolo di Roma scambiato con un anfiteatro romano che abbellisce una cittadina del sud della Francia». E conclude: «Resisti Roma, che è quasi finita». Nobili non manca inoltre di evidenziare che Roma ospiterà la Ryder Cup di golf 2023 «solo grazie alla lungimiranza del governo Renzi, del presidente Chimenti e del Coni, che l’hanno ottenuta nel 2015 quando lei non era nemmeno stata eletta».
Il Pd romano cavalca l’onda e sale a bordo della polemica: «Se non riconosce neanche il Colosseo – titola un post Facebook – non può pensare di ricandidarsi sindaca». «Può una persona – che dopo 5 anni in cui è stata sindaca non riconosce nemmeno il Colosseo – ricandidarsi alla guida di Roma? No – si legge nel post a firma del segretario del Pd di Roma Andrea Casu -. Oggi sui Social di Virginia Raggi l’ennesimo esempio della follia che la Capitale sta vivendo. P.S. Tra l’altro – conclude – la Ryder Cup si svolgerà a Guidonia».