Salvini torna all’attacco sulle chiusure: «Basta allarmismi, uno scienziato non può terrorizzare tutti» – Il video
Il leader della Lega: «La comunità scientifica si unisca e comunichi in base alle decisioni. Ora con Draghi un cambio di marcia»
«Non è possibile che un solo scienziato decida di terrorizzare tutti, spero che con il nuovo governo finisca la stagione di allarmismi su giornali e telegiornali». Così il segretario della Lega, Matteo Salvini, torna sull’appello di Walter Ricciardi, consigliere del ministro della Salute Roberto Speranza che ha chiesto un lockdown totale per contenere l’epidemia di Coronavirus. «Noi proponiamo che la comunità scientifica si unisca e comunichi in base alle decisioni. Non è possibile che qualcuno si svegli e decida di terrorizzare gli italiani parlando di morti, feriti e chiusure senza che ne abbia discusso con altri. Questo era il metodo del passato governo». 
Già ieri, nel corso della trasmissione Mezz’ora in più, Salvini aveva commentato: «Prima di terrorizzare gli italiani, fai il favore di parlarne con il presidente del Consiglio». «Sicuramente ci sarà un cambio di marcia: abbiamo totale fiducia nella voglia di ritorno alla vita da parte del Presidente Draghi», ha aggiunto Salvini.
Video: Agenzia Vista/Alexander Jakhnagiev