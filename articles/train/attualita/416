Dal re della Nutella all’ex premier Berlusconi. Ecco chi sono i 10 più ricchi d’Italia
Al primo posto Giovanni Ferrero
C’è anche Giorgio Armani
Silvio Berlusconi “solo” al sesto posto
Una sola donna nella top ten
Solo una donna tra i 10 più ricchi d’Italia. Al secondo posto si piazza il patron della Luxottica mentre il leader di Forza Italia occupa “solo” la sesta posizione
C’è chi la crisi non la sente affatto, nemmeno ai tempi della pandemia del Coronavirus. C’è chi, insomma, non ha problemi ad arrivare a fine mese. Parliamo degli uomini più ricchi d’Italia il cui patrimonio stimato può superare persino i 35 miliardi di dollari. Numeri da capogiro. Secondo Forbes, in Italia ci sarebbero ben 51 miliardari con un patrimonio di circa 204,5 miliardi di dollari.
Ma quali sono gli italiani più ricchi d’Italia? Nella classifica di Forbes non mancano i nomi di Giovanni Ferrero e Leonardo Del Vecchio e famiglia. Il primo, figlio del patron della Ferrero e della Nutella, ha un patrimonio stimato in 35,1 miliardi di dollari. Numeri che gli consentono di occupare la prima posizione in Italia e la settima in Europa.
Al secondo posto, invece, troviamo Leonardo Del Vecchio e famiglia (patron della Luxottica) con 25,8 miliardi. Al terzo Stefano Pessina (del gruppo delle farmacie Walgreens Boots Alliance) con 9,7 miliardi, al quarto Massimiliana Landini Aleotti e famiglia con 9,1 miliardi e al quinto lo stilista e imprenditore Giorgio Armani con 7,7 miliardi.
Il leader di Forza Italia Silvio Berlusconi entra nella top ten, alla sesta posizione, con 7,6 miliardi. A seguire, al settimo posto, Augusto e Giorgio Perfetti con 5,8 miliardi, all’ottavo Giuseppe De Longhi e famiglia con 5,2 miliardi, al nono Gustavo Denegri (presidente della società biotecnologica Diasorin) con 5,1 miliardi e infine, alla decima posizione, Patrizio Bertelli con 4,6 miliardi.
L’unica donna tra i più ricchi d’Italia è Massimiliana Landini Aleotti che, con un patrimonio stimato in 9,1 miliardi di dollari, è proprietaria del gruppo farmaceutico Menarini. Fanno il suo debutto, per la prima volta, John Elkann con un patrimonio di 2 miliardi e Antonio ed Emma Marcegaglia con 1,4 miliardi di dollari. In lista, quest’anno, anche l’imprenditore Nerio Alessandri, fondatore di Technogym con 1,3 miliardi. I più “poveri”? Sempre secondo Forbes, sono Marco Squinzi e Veronica Squinzi (50 e 51esima posizione): il loro patrimonio è stimato in 1 miliardo di dollari.
Foto in copertina: ANSA/STEFANO PORTA