Stangata da 1 milione di euro dall’Antitrust per Poltronesofà: multa per pubblicità ingannevole su doppi saldi e offerte
Le “supervalutazioni” dell’usato e gli sconti
Nel mirino la scorrettezza delle promozioni “Doppi saldi doppi risparmi”, “Supervalutiamo il tuo divano” e “25% di sconto + un altro 25% su tutta la collezione”
L’Antitrust ha multato per 1 milione di euro Poltronesofà, colpevole secondo l’authority di aver diffuso nel 2020 campagne pubblicitarie ingannevoli sui contenuti delle offerte proposte con riferimento alla durata temporale, all’estensione delle promozioni e all’entità degli sconti promessi. Nel mirino è finita la promozione “Doppi saldi doppi risparmi – sconto 50% + fino a 40% su tutta la collezione + 48 mesi senza interessi”, diffusa nel periodo 4 gennaio – 9 febbraio 2020, e ritenuta scorretta per due aspetti. 
In primo luogo, è emerso che le condizioni effettive di vendita limitavano l’applicazione delle percentuali di sconto pubblicizzate soltanto ad alcuni divani in catalogo e con la composizione e il rivestimento esposto in negozio. In secondo luogo, la società ha diffuso messaggi in cui l’offerta “48 mesi senza interessi” è stata inizialmente promossa con scadenza al 9 febbraio 2020. In seguito Poltronesofà ne ha prima anticipato la scadenza al 19 gennaio 2020 e poi l’ha ripresentata con l’originaria scadenza del 9 febbraio. «Si tratta di un comportamento che può far pensare al consumatore di doversi affrettare all’acquisto perché l’offerta sta per scadere, privandolo così del tempo necessario per prendere una decisione consapevole», ha sottolineato l’Antitrust. 
Per quanto riguarda invece la promozione “Supervalutiamo il tuo divano fino a 1.500 euro”, diffusa nel periodo 14 maggio – 15 giugno 2020, l’autorità ha verificato che si trattava in realtà di uno sconto percentuale fisso (fino a un importo massimo di 1.500 euro) già incluso nel prezzo di vendita riportato sul cartellino; lo sconto era garantito a tutti i consumatori interessati, a prescindere dalla valutazione di un eventuale divano usato. 
Infine, è stato accertato il carattere ingannevole della promozione “25% di sconto + un altro 25% su tutta la collezione”, diffusa nel periodo 3 – 27 settembre 2020, in riferimento all’entità dello sconto promesso, all’effettiva applicabilità dello sconto a tutta la collezione e alla scadenza reclamizzata della promozione. Per quest’ultimo aspetto, in particolare, la ripetizione – nel periodo di validità della promozione – di affermazioni quali “cosa aspettate c’è tempo solo fino a domenica” e “cosa aspettate c’è tempo solo fino a domani”, è apparsa idonea a convincere i consumatori che fosse necessario affrettarsi all’acquisto.