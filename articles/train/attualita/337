Coronavirus, ecco il kit per i tamponi rapidi fai da te: si potrà comprare al supermercato per 6-8 euro
Consiste in un tampone nasale e fornisce il risultato entro 15 minuti. Non ha la sensibilità di un test molecolare, ma può comunque essere utile come strumento di screening
Un kit per i tamponi rapidi fai da te contro il Coronavirus sarà venduto nei supermercati italiani a partire dalla prima settimana di maggio, al prezzo di circa 6-8 euro. Come spiegato dal Corriere della Sera, il prodotto è stato brevettato dalla società cinese Xiamen Boson e verrà distribuito in Europa dall’austriaca Technomed, che ha ottenuto la certificazione CE. Il kit è stato recentemente inserito nell’elenco dei dispositivi medici del ministero della Salute, una classificazione che a differenza dei farmaci ne consente la vendita ovunque. Mentre finora, per poter effettuare un test rapido, era necessario andare in farmacia oppure in un laboratorio di analisi cliniche. 
Il test consiste in un tampone nasale e fornisce il risultato entro 15 minuti. Non ha la sensibilità di un test molecolare e non può essere usato per scopi diagnostici, ma può comunque essere utile come strumento di screening di massa per individuare le persone positive al Covid-19 anche in assenza di sintomi. Per un corretto utilizzo, occorrerà naturalmente seguire con attenzione le istruzioni contenute nella confezione.