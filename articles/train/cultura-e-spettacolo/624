Oscar 2021, c’è anche l’Italia all’edizione itinerante: nomination per Laura Pausini e i costumi di Pinocchio
La cantante emiliana e gli abiti del protagonista del film di Garrone sono in lizza per la “Miglior canzone” e “Miglior costume”. E Per la prima volta ci sono due registe candidate alla statuetta
Sono state presentate le candidature ufficiali agli Oscar 2021, in quella che è un’edizione più volte rinviata a causa della pandemia da Coronavirus, e poi confermata solo lo scorso febbraio. L’Italia si presenta all’evento più importante del cinema internazionale con due nomination. La prima è quella alla Miglior canzone, categoria dove concorrerà la cantante emiliana Laura Pausini, già vincitrice di un Golden globe per il brano Seen / Io sì. Per i costumi, invece, sarà il Pinocchio di Matteo Garrone a provare a vincere una statuetta. Nulla da fare per Notturno, il documentario di Gianfranco Rosi eliminato dai titoli in lizza per il Miglior film internazionale.
Per la prima volta due donne hanno ricevuto due candidature per la Migliore regia: Chlow Zhao, per Nomadland, ed Emerald Fennell, per Una donna promettente. Il film che ha ottenuto più candidature, dieci, è Mank, pellicola diretta da David Fincher sulla vicenda dello sceneggiatore Herman J. Mankiewicz, famoso per aver scritto scritto, insieme a Orson Welles, il film Quarto Potere. La casa di produzione che ha ottenuto più candidature è Netflix, ormai affermatasi come marchio da battere grazie a 35 nomination.
Inoltre, l’edizione 2021 degli Oscar segna il passaggio da 24 categorie a 23: i premi per il Miglior sonoro e per il Miglior montaggio sonoro sono stati uniti in un’unica assegnazione. Spesso i film che vincevano un premio erano soliti vincere anche l’altro. In generale, sarà un’edizione diversa che si svolerà in città altrettanto diverse tra loro rispetto alla tradizionale cornice del Dolby Theater di Los Angeles. Che comunque fungerà da epicentro delle due serate. Il 24 e 25 aprile, infatti, gli Oscar andranno in onda anche da diverse città internazionali, segno dell’apertura a nuovi mercati e produzioni estere, come rappresentato dalla vittoria del film sudcoreano Parasite dello scorso anno. Di seguito, tutti i film che concorreranno alla statuetta più ambita del cinema, nelle diverse categorie.