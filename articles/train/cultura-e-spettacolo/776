Ecco il trailer di «Luca», il nuovo cartone animato della Pixar ambientato nelle Cinque Terre – Il video
Diretto dal genovese Enrico Casarosa, arriverà nelle sale italiane il prossimo 18 giugno
Le Cinque Terre diventeranno l’ambientazione del nuovo film prodotto da Disney-Pixar. Luca arriverà nelle sale cinematografiche italiane il prossimo 18 giugno e racconterà le avventure estive di un bambino che con i suoi compagni, e un amico speciale, vivrà un viaggio ricco di colori e suggestioni tra la riviera ligure e i fondali del Tirreno. Il cartone animato sarà diretto dal genovese Enrico Casarosa, già candidato agli Oscar per il cortometraggio di animazione La Luna, opera fortemente influenzata dallo stile di maestri come Miyazaki. 
Nel corto, Casarosa mise l’accento sulla sua terra d’origine ispirandosi per i contenuti anche alle favole di Calvino e Saint-Exupéry. «È una storia profondamente personale, non solo perché è ambientata sulla riviera dove sono cresciuto», afferma Casarosa nel comunicato stampa, «ma anche perché al centro di questo film si celebra l’amicizia. Le amicizie infantili spesso fanno da rotta a chi vogliamo diventare e sono quei legami al centro della storia di Luca».
Video: Twitter/@Disney_IT