Sanremo 2021, Irama resta in gara con il video delle prove: Amadeus incassa il via libera delle case discografiche
Il direttore artistico ha chiesto il parere di tutti gli altri cantanti e nel pomeriggio è arrivato l’ok
Irama non si ritira dal Festival di Sanremo 2021. La proposta di Amadeus di mandare in onda il video delle prove dell’artista, costretto alla quarantena per 10 giorni a causa della positività al Coronavirus di un suo collaboratore, è stata infatti accolta dagli altri cantanti in gara e dalle case discografiche. In conferenza stampa, sull’ipotesi di permettere a Irama di gareggiare con questa modalità, già Noemi aveva dato il suo parere positivo: «Sono assolutamente favorevole che Irama partecipi in gara con il video delle prove generali». 
Il vicedirettore di Rai 1, Claudio Fasulo, presentando la seconda serata del Festival ha confermato la positività del collaboratore di Irama, che dopo il tampone rapido si è sottoposto anche a un tampone molecolare. Anche un secondo collaboratore è risultato positivo. Da regolamento, il cantante sarebbe stato costretto a isolarsi e dunque a ritirarsi dalla kermesse. Ma il direttore artistico è intervenuto e ha chiesto di poter fare un’eccezione, spiegando che la sua proposta nasce dal desiderio di permettere ai cantanti che avessero lo stesso problema di far parte della gara: «Chiederò a tutti se sono d’accordo», ha detto Amadeus.
Gli altri artisti hanno accettato e dunque Irama, anche se non sarà fisicamente presente sul palco del Teatro Ariston, potrà esibirsi con il video. Questo quindi l’ordine di uscita dei Big di stasera: Orietta Berti, Bugo, Gaia, Lo Stato Sociale, Irama, Ermal Meta, Malika Ayane, Extraliscio, La rappresentante di lista, Random, Fulminacci, Willie Peyote, Gio Evan. 
«Da una parte sono grato e riconoscente che Amadeus mi abbia teso la mano in un momento di difficoltà, ma dall’altra sono mortificato e dispiaciuto perché ci tenevo a esibirmi sul palco», ha commentato Irama dalla sua camera d’albergo, «non è stato facile decidere di accettare o di non accettare. Ovvio che quella che andrà in onda non sarà la performance che è stata preparata in questi mesi. Le prove si fanno per verificare che sia tutto a posto, il live è un’altra cosa. Non ho idea se questo per me sarà un vantaggio o uno svantaggio, non sono uno stratega. Quello che so è che sarebbe stato molto meglio evitarlo».
Aiello – Ora | Annalisa – Dieci | Arisa – Potevi fare di più | Bugo – E invece sì | Colapesce e Dimartino – Musica leggerissima | Coma Cose – Fiamme negli occhi | Ermal Meta – Un milione di cose da dirti | Extraliscio e Davide Toffolo – Bianca Luce Nera | Fasma – Parlami | Francesca Michielin e Fedez – Chiamami per nome | Francesco Renga – Quando trovo te | Fulminacci – Santa Marinella | Gaia – Cuore Amaro | Ghemon – Momento perfetto | Gio Evan – Arnica | Irama – La genesi del tuo colore | La Rappresentante di Lista – Amare | Lo Stato Sociale – Combat Pop | Madame – Voce | Malika Ayane – Ti piaci così | Maneskin – Zitti e buoni | Max Gazzè e Trifluoperazina Monstery Band – Il Farmacista | Noemi – Glicine | Orietta Berti – Quando ti sei innamorato | Random – Torno a Te | Willie Peyote – Mai dire mai
Avincola – Goal! | Davide Shorty – Regina | Dellai – Io sono Luca | Elena Faggi – Che ne so | Folcast – Scopriti | Gaudiano – Polvere da sparo | Greta Zuccoli – Ogni cosa sa di te | Wrongonyou – Lezioni di volo