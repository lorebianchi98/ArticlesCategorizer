Dall’infanzia al Festival di Sanremo: ecco il teaser di «Lauro», il nuovo album dell’artista romano – Il video
L’uscita è fissata per il prossimo 16 aprile
«Se è successo è perché così doveva essere». L’annuncio arriva via Instagram: Lauro, il nuovo album di Achille Lauro, arriverà il prossimo 16 aprile. Prodotto da Elektra Records e Warner Music, la sesta fatica dell’artista romano è stata anticipata da un teaser ufficiale, dove viene svelato il tema portante dietro il progetto: la storia dell’artista, dall’infanzia alle esibizioni all’ultimo Festival di Sanremo. Nel video ci si immerge nei ricordi dell’autore, con la sovrapposizione di momenti della sua giovinezza e immagini più recenti, legate agli ultimi successi e ai concerti. L’album sarà diffuso in formato cd, in vinile e in un’edizione speciale, la Pop Up, dedicata a Sanremo 2021 e contenente i monologhi che l’artista ha proposto durante le performance dei quadri viventi portati sul palco dell’Ariston. 
Video: Instagram/achilleidol