Fridays for future, 12enne manifesta da solo in un paese della Puglia
«Stiamo avvelenando questa terra»
«Potito è il mio eroe»
Con sé ha portato un cartellone su cui ha disegnato una mano tesa che regge una torta farcita con la plastica
Succede a Stornarella, paese di 5mila abitanti in provincia di Foggia, dove stamattina in piazza, per il Fridays for future, c’era solo un bambino. Lui si chiama Potito, ha 12 anni e si è presentato con un cartellone su cui ha disegnato una mano tesa che regge una torta farcita con la plastica. 
A raccontare la storia del 12enne è stato Massimo Colia, sindaco del paese. Su Facebook ha scritto: «È ammirevole vedere quanto sia sensibile un bambino di 12 anni che da solo si è appostato in piazza per manifestare contro i cambiamenti climatici, così come stanno facendo migliaia di studenti, oggi, in tutta Italia per aderire al terzo Global Strike For Future».
«Mi sono fermato a complimentarmi con lui e gli ho chiesto le ragioni che lo hanno portato ad aderire a questa iniziativa. Mi ha risposto: “Noi siamo figli di questa Terra e con il nostro comportamento la stiamo avvelenando, e non può esistere che un figlio avveleni sua madre”. Dovremmo – ha concluso Colia – prendere esempio da Potito».
Anche il governatore della Puglia Michele Emiliano, notando la storia di Potito, ha rilanciato il post del sindaco di Stornarella e ha scritto: «Potito è il mio eroe pugliese di questo #Fridaysforfuture».
Foto in copertina: Massimo Colia | Facebook