Clima: all’Onu 77 Paesi puntano a zero emissioni entro 2050. A sorpresa arriva anche Trump
Le tappe dei vertici Onu fino al summit di New York
Il presidente americano ha presenziato al vertice senza intervenire e limitandosi ad ascoltare gli interventi della Merkel e del premier indiano Narendra Modi
Sono 77 i paesi, 102 le città e 93 le imprese che «oggi si sono impegnate a raggiungere zero emissioni entro il 2050». A comunicarlo sono le Nazioni Unite nel corso del summit sul clima che si sta tenendo a New York dove, a sorpresa, si è presentato anche Donald Trump.
Il tycoon, che non avrebbe dovuto partecipare all’incontro, ha invece presenziato al vertice, sebbene solo per 15 minuti e senza intervenire, limitandosi ad ascoltare gli interventi della cancelliera tedesca Angela Merkel e del premier indiano Narendra Modi.
«Settantasette Paesi, molti nel mondo industrializzato, si sono impegnati a ridurre le emissioni nette di carbonio entro il 2050. Settanta paesi hanno annunciato che aumenteranno i loro contributi nazionali determinati entro il 2020. Oltre 100 leader del settore privato si sono impegnati ad accelerare il loro passaggio alla green economy» ha affermato il segretario generale dell’Onu Antonio Guterres in chiusura del Summit. 
«Oggi in questa sala, il mondo ha visto chiare ambizioni e iniziative concrete. Il mondo si sta svegliando. La pressione sta aumentando, e azione per azione, la corrente sta cambiando», ha aggiunto, ricordando che un terzo del settore bancario globale (130 istituti) ha già aderito ad adattare la proprie attività agli obiettivi della COP 21. 
«Dobbiamo assolutamente garantire l’attuazione dell’impegno da parte dei paesi sviluppati di mobilitare cento miliardi di dollari all’anno da fonti pubbliche e private entro il 2020», ha concluso Guterres, «per adeguamento e contenimento nei paesi in via di sviluppo». 
Foto in copertina: Justin Lane | Epa | Ansa