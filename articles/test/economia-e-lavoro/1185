Effetto coronavirus sulle borse: Spread supera i 310 punti, Piazza Affari in calo. Male le asiatiche: crollo di Seul
Stop per tre mesi delle vendite allo scoperto
Le Borse asiatiche
Dalla seduta di oggi scatta il divieto per tre mesi di effettuare vendite allo scoperto su tutti i titoli della Borsa di Milano
Il blocco delle vendite allo scoperto della Consob per tutti i titoli a partire da oggi non riesce più a contenere il calo di Piazza Affari. L’indice Ftse Mib (-2,8%) peggiora, pur rimanendo al riparo dalla tempesta delle altre borse europee. Il rialzo dello spread a 310 punti affossa Intesa (-6% teorico) e Unicredit (-2,3% teorico), congelate al ribasso. Giù Ubi (-1,5%), mentre Fca cede l’8% dopo le vendite in Europa e Cnh il 10%. Prosegue la corsa di Tim (+4,3%), rallenta Prysmian (+1,7%), giù Eni (-0,7%).
Il calo del 4% dei futures Usa e il nuovo ribasso del greggio (Wti -6,9%) colpiscono i listini europei nonostante l’annuncio della Bce «pronta a nuove misure». Parigi (-5,8%) è la peggiore, nonostante il blocco alle vendite allo scoperto. Sotto pressione Londra e Francoforte (-5%) insieme a Madrid (-4,4%), mentre resta positiva Bruxelles (+1%). Bene i telefonici Proximus (+12,7%), Orange (+5,45%) e Tim (+4,6%), crollano Airbus (-14%), Total (-6,3%) e Volkswagen (-9%).
Dalla seduta di oggi scatta il divieto annunciato dalla Consob ad effettuare vendite allo scoperto su tutti i titoli di Piazza Affari per 3 mesi. Il provvedimento, che aveva interessato solo alcuni titoli nel corso delle sedute dello scorso 13 marzo e di ieri, riguarda tutte le cosiddette «posizioni corte», utilizzate per guadagnare in Borsa anche quando i listini scendono, tramite la compravendita di titoli presi a prestito. 
A questo si aggiunge l’introduzione di un regime di “trasparenza rafforzata” per i 48 titoli a maggior capitalizzazione e ad azionariato diffuso, che prevede la comunicazione di variazioni sull’azionariato a partire dall’1% per le società più grandi e dal 3% per le Pmi, in luogo rispettivamente del 3 e del 5%. Provvedimenti contro le vendite allo scoperto sono stati adottati anche dalle Autorità finanziarie in Spagna, Francia e Belgio.
Nuova giornata difficile per i listini di Asia e Pacifico, ancora una volta legata agli effetti della diffusione del coronavirus. I listini orientali hanno scontato il calo delle esportazioni dalla Cina al Giappone, che in febbraio si sono dimezzate, bloccando di fatto le attività manifatturiere. Tokyo ha ceduto l’1,68%, Shanghai l’1,83% e Taiwan il 2,34%. Più pesanti Seul (-4,86%) e Sidney (-6,43%), legata al prezzo delle materie prime, che a parte l’oro e il minerale di fatto hanno segnato nuovamente il passo.
Le Borse cinesi, dopo un buon avvio al rialzo, limano i guadagni nella seconda metà della seduta fino a chiudere con forti perdite in scia ai timori sulla pandemia e di una recessione globale, nonostante i proposti di stimoli all’economia che stanno aumentando a livello mondiale: l’indice Composite di Shanghai cede l’1,83%, a 2.728,76 punti, mentre quello di Shenzhen perde l’1,55%, a 1.678,25. 