George Clooney fregato dai figli che parlano italiano: «Quando chiedo di mettere in ordine, rispondono: ‘Papà str…’» – Il video
L’attore, ospite del Jimmy Kimmel Live, ha raccontato che i piccoli Ella e Alexander utilizzano l’italiano come linguaggio segreto per comunicare fra di loro alle spalle dei genitori
I due figli gemelli di George Clooney e Amal Alamuddin usano l’italiano come linguaggio speciale per comunicare fra di loro alle spalle dei genitori. L’attore, ospite del Jimmy Kimmel Live show, ha raccontato che – complici le frequenti vacanze in Italia di tutta la famiglia sul lago di Como – i piccoli Ella e Alexander, di soli 3 anni, «parlano un italiano fluente». Peccato però che né lui, né sua moglie siano in grado di capirlo: «Abbiamo fatto una cosa davvero stupida. A tre anni loro parlano correntemente italiano, ma io no e nemmeno Amal. Quindi è davvero terribile. Li abbiamo armati con una lingua segreta. Io gli dico: “Mettete in ordine la vostra stanza”. E loro: “Papà stranzo!”. E io: “Cosa?!”», ha detto Clooney, ripetendo la parolaccia storpiata in italiano e suscitando l’ilarità generale.
Video: YouTube / Jimmy Kimmel Live