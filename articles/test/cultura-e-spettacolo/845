X Factor, Cattelan lascia la conduzione dopo 10 anni: «Sono senza parole, ma devo andare avanti» – Il video
Il presentatore del talent show ha salutato gli spettatori: «Sta finendo un’epoca per me, un pezzo della mia vita che ho passato con voi»
Dopo 10 anni Alessandro Cattelan lascia la conduzione di X Factor. L’annuncio, al termine della finale della 14/a edizione del talent di Sky, vinta dalla 17enne Casadilego. «Questa è stata la mia ultima puntata di X Factor», ha detto emozionato, «è stato un viaggio molto bello che ho fatto insieme a tutti voi in questi ultimi 10 anni». L’ultima settimana «è stata strana, era una routine, sapevo che sarebbe stata l’ultima. I giorni erano pagine di un libro che stavano arrivando alla fine, un libro che mi è piaciuto tantissimo ma che sono contento di aver finito. Mi sono reso conto che non sto lasciando un programma, sta finendo un’epoca per me, un pezzo della mia vita che ho passato con voi». 

Ora «si cambia pagina», ha aggiunto, fermandosi un attimo per controllare l’emozione. «Non mi capita spesso di essere senza parole, è uno di quei momenti». In questi anni «ho conosciuto delle persone fantastiche, so che capiranno la mia decisione anche se forse le metterò in difficoltà. Ma andrete alla grande lo stesso. Per me è arrivato il momento di andare avanti». 
Video: Immagini concesse da Sky; #XF2020 è sempre disponibile on demand