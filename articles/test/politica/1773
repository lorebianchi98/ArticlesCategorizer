Al centrodestra non riesce il gioco delle parti. Scricchiola la coalizione, aumentano le chance di Draghi
Il rischio isolamento dei sovranisti
Sì a Draghi con Flat tax e Quota 100
L’accordo tra l’ala moderata e la destra della coalizione è complicato. I forzisti fanno capire che l’unità del centrodestra è sacrificabile, almeno in questa fase, in virtù della governabilità
Il vertice del centrodestra non è andato bene. «Forza Italia non può non votare la fiducia a Mario Draghi», ripetono al telefono i colleghi di partito, nemmeno troppo al riparo dai giornalisti che assediano via degli Uffici del Vicario. Quello che non comprendono i forzisti è come mai Giorgia Meloni si sia impuntata sulla questione dell’unità della coalizione, quando un ruolo all’opposizione non farebbe altro che accrescere il consenso di Fratelli d’Italia. La retorica dei tecnocrati e dei potentati economici che mettono le grinfie sulla Nazione foraggerebbe i social network della destra. 
«Evidentemente non c’è fiducia reciproca nella coalizione», spiega un portavoce di Forza Italia. Matteo Salvini e Meloni temerebbero che un allontanamento concordato di Forza Italia dalla coalizione potrebbe sfociare in un’alleanza elettorale che lascerebbe il centrodestra senza una rappresentanza moderata.
La paura è che, alle prossime elezioni, possano arrivare a contrapporsi due schieramenti, europeisti contro sovranisti: Forza Italia consoliderebbe un’alleanza con i partiti centristi, mentre Lega e Fratelli d’Italia resterebbero senza la stampella che porta alla loro causa il consenso dei moderati. Anche a livello di accreditamento all’estero, non avere i forzisti in coalizione minerebbe non pochi rapporti con alcune cancellerie. «Se solo si fidassero, il gioco delle parti reggerebbe: noi saremmo liberi di appoggiare Draghi, personalità che combacia esattamente con il sentimento del nostro elettorato, Meloni potrebbe iniziare già a fare campagna elettorale», racconta un deputato FI a Open. 
E Salvini? «Sta facendo fatica a fare una sintesi delle anime del suo partito. Per questo una volta dichiara di voler andare al voto e l’altra, invece, dice di aspettare le comunicazioni di Draghi». La dirigenza della Lega, dicono fonti parlamentari, è impegnatissima a tenere insieme i cocci per contenere la rottura interna.
È chiaro che l’ex presidente della Bce non accetterà mai di stravolgere la sua idea di economia in favore di misure come Quota 100 e Flat tax. Il credito di cui Draghi gode all’estero è un tesoro inestimabile, tanto per lui quanto per la riuscita dell’operazione: l’andamento della borsa italiana, dopo che Sergio Mattarella ha fatto il suo nome, sta segnando i risultati migliori degli ultimi mesi. Forza Italia “non si assumerà la responsabilità di dire no a un governo Draghi”. 
Whatever it takes. È troppo presto per dire se la rottura della coalizione effettivamente ci sarà e se porterà alla nascita di un nuovo polo centrista, ipotesi tuttavia interessante per il futuro di Italia viva che ormai, con il Pd, difficilmente tornerà a parlarsi. Renzi ha già stupito tutti e questo potrebbe essere l’ultimo stadio della sua strategia.