Coronavirus. Il 13 giugno ricomincia il campionato. La Lega Calcio ha fissato le date, ora la palla al Governo
Ma il ministro Spadafora oggi al Senato ha detto: «Il calcio riprenderà, ma solo se in sicurezza»
La Lega Seria A ricomincerà a giocare dal 13 giugno, se il governo darà il via libera alla ripresa del campionato. Si sono espressi a favore di questa data 13 club, quattro invece hanno votato l’ipotesi del 20 giugno. Gli allenamenti collettivi riprenderanno invece dal 18 maggio.
«Prima di venire qui ho ricevuto la comunicazione del presidente della Federcalcio Gravina e mi ha detto che hanno accolto le osservazioni del Cts, riadattando il proprio protocollo, e quindi consentendo senza altre difficoltà di poter riprendere entro il 18 maggio gli allenamenti collettivi», ha detto il ministro dello Sport Spadafora. 
Oggi, 13 maggio, Spadafora, durante l’informativa al Senato, ha ribadito che il calcio riprenderà «solo in sicurezza». «Nei prossimi giorni si dovrà decidere sulla riapertura del campionato: ma dovrà essere fatto in sicurezza per tutti. Il governo non si farà condizionare, nessuna pressione. Qualcuno si è chiesto: come mai se una cassiera di un supermercato è positiva non si chiude tutto il supermercato? La risposta è semplice: nel supermercato si possono rispettare distanziamenti, si possono utilizzare mascherine, guanti. Nel calcio no», ha detto Spadafora. 