Coronavirus, guariti tutti i calciatori della Sampdoria: tamponi negativi
«I quattro calciatori, precedentemente risultati positivi al Coronavirus-COVID-19, sono stati sottoposti come da prassi ai due tamponi ravvicinati e sono al momento risultati negativi»
Buone notizie dal calcio: la Sampdoria – ovvero tra i club di calcio più colpiti dai contagi di Coronavirus – fa sapere con una nota ufficiale che i quattro calciatori positivi a Covid-19 sono finalmente risultati negativi ai due tamponi di prassi. Si trattava di tre nuovi contagi e di una recidiva. L’U.C. Sampdoria «comunica che i quattro calciatori, precedentemente risultati positivi al Coronavirus-COVID-19, sono stati sottoposti come da prassi ai due tamponi ravvicinati e sono al momento risultati negativi», si legge sul sito della squadra.
Le «tre nuove positività» ma anche la recidiva erano state rese note con una nota del 7 maggio scorso. I giocatori erano asintomatici, sono stati messi in quarantena e «monitorati come da protocollo». 
In copertina ANSA/Luca Zennaro | Il centro sportivo della Sampdoria, 07 maggio 2020. 