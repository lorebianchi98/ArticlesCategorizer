A volte ritornano. Motorola Razr rinasce con uno schermo flessibile. È il pieghevole più economico (per ora)
Le caratteristiche del nuovo Razr, e
il prezzo
Il nuovo Razr ha due schermi. Il primo esterno da 2,7”, il secondo, pieghevole, si apre insieme allo smartphone e raggiunge una diagonale da 6,2”
Per un soffio non è nella classifica dei 10 cellulari più venduti al mondo. Eppure da quando è uscito il Motorola Razr V3 ha venduto oltre 130 milioni di esemplari. Sottile, il più sottile sul mercato quando nel 2004 il suo spot ha cominciato a girare fra le emittenti televisive. 
Un successo per l’azienda statunitense che nel 1984 fu la prima a mettere in commercio un apparecchio portatile in grado di effettuare telefonate: il Motorola DynaTAC. Nel 2013 la divisione mobile dell’azienda, già di proprietà di Google è stata acquisita da Lenovo. Ora Motorola è tornata sul mercato con una nuova versione del Razr, con uno schermo pieghevole. 
Il nuovo modello è il terzo smartphone presentato da una grande azienda che adotta questa tecnologia. Dopo il Samsung Fold e il Huawei Mate X, Motorola ha presentato un modello ancora diverso di schermo flessibile, montato su uno smartphone che mantiene il design dello storico V3. 
Il nuovo Razr ha due schermi. Il primo esterno da 2,7”, un piccolo display per leggere le notifiche e eseguire qualche operazione senza aprire lo smartphone. Il secondo, pieghevole, si apre insieme allo smartphone e raggiunge una diagonale da 6,2”. 
L’obiettivo di questo dispositivo è ridurre l’ingombro di uno smartphone di piccole dimensioni. Da aperto a chiuso il passaggio è notevole. Si va da 72 x 172 x 6,9 mm a 72 x 94 x 14 mm. Il peso totale è di 205 grammi. 
Due
fotocamere: quella posteriore da 16 MP e quella frontale da 5 MP. La
ram sarà di 6 Gb, mentre la memoria da 128 Gb. Il processore scelto
per il rilancio di Motorola è il Qualcomm Snapdragon 710.

Le
prevendite sul mercato italiano dovrebbero partire dal 4 dicembre. Il
prezzo ufficiale è 1599 euro. Più dei top di gamma a cui siamo
abituati, certo. Al momento però il Motorola Razr è lo smarpthone
con schermo flessibile più economico sul mercato, contando che il
Huawei Mate X non ha ancora debuttato ufficialmente.
