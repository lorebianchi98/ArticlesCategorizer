Migliaia di americani stanno cercando su Google informazioni sulla leva obbligatoria
I
giovani degli Stati Uniti non rischiano la guerra, per il momento
Le ricerche sono state talmente tante che è collassato il sito del Selective Service System, la piattaforma che si occupa della leva militare
Draft age, military draft, selective service, draft military, us draft. Il 3 gennaio negli Stati Uniti la parola draft è stata la sesta più cercata su Google. 
La parola in sé potrebbe benissimo riferirsi ai draft dell’Nba o della Nfl, le leghe federali di basket e di football americano. Infatti per draft si intende la selezione di nuovi giocatori nelle squadre, tendenzialmente provenienti dai college.
Ma le ricerche collegate, non lasciano dubbi. Il giorno del raid contro Qassem Soleimani i social hanno iniziato a riempirsi di riferimenti alla Terza Guerra Mondiale, gli hashtag #WWIII e #TrumpsWar sono diventati virali, così come l’insospettabile #FranzFerdinand. Allo stesso modo, anche la propaganda contro Trump si è distinta come ‎#HardRevenge. 
Quello che gli statunitensi cercavano quindi erano proprio notizie sulla military draft, il servizio di leva dell’esercito a stelle e strisce. A rendere ben chiaro questo improvviso affanno è un altro dato: il crollo del portale del Selective Service System, il servizio che si occupa di gestire la leva militare. A renderlo noto è l’account Twitter ufficiale del servizio, che ha scritto: 
Il nostro sito sta registrando alti volumi di traffico in questo momento. Se state cercando di registrarvi o di verificare la vostra registrazione, per favore riprovate più tardi mentre noi cerchiamo di risolvere questo problema. Grazie per la pazienza
Due to the spread of misinformation, our website is experiencing high traffic volumes at this time. If you are attempting to register or verify registration, please check back later today as we are working to resolve this issue. We appreciate your patience.
Dal 1973 la leva militare negli Stati Uniti funziona solo su base volontaria. Il Selective Service System tuttavia tiene traccia di tutti i giovani degli Stati Uniti che hanno tra i 18 e i 25 anni e quindi, potenzialmente, possono essere chiamati per la leva militare obbligatoria nel caso, per ora remoto, in cui sia necessario.
Per questo tutti i cittadini maschi tra i 18 e i 25 anni sono obbligati a fare domanda di iscrizione, almeno 30 giorni prima del loro 18° compleanno, al registro del Selective Service System. 
L’iscrizione al SSS può essere richiesta anche per ottenere finanziamenti per il college, posti di lavoro federali o le pratiche per la naturalizzazione. Non farla, ed essere scoperti, può costare una multa fino a 250mila dollari e, potenzialmente, quattro anni di reclusione. 
Foto di copertina: Epa | Una bandiera americana distrutta durante le manifestazioni per la morte di Qassem Soleimani