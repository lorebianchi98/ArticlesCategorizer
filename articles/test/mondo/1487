Coronavirus, negli Usa 2 milioni di vaccinati al giorno: calano i contagi. In Irlanda indagini su quattro nati morti con madri positive
USA
BRASILE
IRLANDA
I bambini sarebbero deceduti a causa di una infezione alla placenta. In Brasile il bilancio delle vittime ha superato quota 260.000 da inizio pandemia 
I contagi da Coronavirus registrati dall’inizio della pandemia in tutto il mondo hanno superato la quota dei 115 milioni. Per l’esattezza sono stati confermati 115.584.230 casi totali. Sul fronte delle vittime legate al Covid, si contano  2.568.083 decessi. Stati Uniti, India, Brasile, Russia e Regno Unito sono i Paesi più colpiti dall’infezione.
Per la prima volta negli ultimi cinque mesi, i nuovi casi di Coronavirus negli Stati Uniti sono stati meno di 40.000 nelle ultime 24 ore. Questo quanto emerge dai dati della John Hopkins University. Il piano di vaccinazione procede e, stando alle stime circolate, si è vicino ai 2 milioni di vaccinati al giorno.
Continua a correre il Coronavirus in Brasile. Nelle ultime 24 ore sono state registrate 1.699 vittime legate al Covid-19 e 75.102 nuovi contagi. A renderlo noto è il Consiglio nazionale delle segreterie di salute (Conass) del Paese. Il bilancio totale sale dunque a 260.970 vittime a fronte di 10.793.732 casi accertati dall’inizio della pandemia oltre un anno fa. 
In Irlanda, le autorità sanitarie stanno indagando su quattro casi di bambini nati morti che potrebbero essere legati al Covid-19. A renderlo noto è il vicecapo del Medical officer del Paese, Ronan Glynn: «Quattro segnalazioni preliminari di bambini nati morti potenzialmente associati a una malattia chiamata Covid placentis» sono state riferite alle autorità. Stando all’equipe medico legale che hanno denunciato le quattro morti anomale, le madri incinte erano risultate positive al virus prima del parto. A loro è stato detto che la causa del decesso è da attribuire a un’infezione della placenta.
«Devono essere fatte ricerche supplementari» prima che i risultati possano essere confermati, ha sottolineato Glynn, spiegando di non poter «fornire molti altri dettagli». Quanto al bilancio delle vittime legate al Covid, in Irlanda si sono registrate fino a questo momento 4.396 morti, stando ai dati ufficiali diffusi dal governo. Il Paese è nel pieno del suo terzo lockdown, dopo aver segnato all’inizio del 2021 il tasso di infezione per numero di abitanti più alto in tutto il mondo.