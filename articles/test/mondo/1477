Papa Francesco a Mosul tra le macerie della guerra: «È crudele che la culla della civiltà sia stata colpita da una tempesta disumana»
La diretta video
Città blindata, militari nelle strade
Cosa ha detto Papa Francesco
«Non uccidere nel nome di Dio»
Città blindata, strade vuote, in giro militari e polizia. In piazza accedono solo persone precedentemente registrate. Massima allerta per l’arrivo del Pontefice nel nord dell’Iraq, prima a Mosul, poi a Qaraqosh
La prima tappa (di oggi) di Papa Francesco è stata a Mosul. Si è spostato da Baghdad al nord dell’Iraq tra i cristiani perseguitati dall’Isis. Se a Mosul ha pregato per le vittime delle guerre e del terrorismo, a Qaraqosh – dove arriverà tra poco – incontrerà i cristiani cacciati dalle loro case dall’Isis (e lo farà in una chiesa che l’Isis aveva devastato e trasformato in un poligono di tiro) per poi finire a Erbil, nel Kurdistan iracheno, con la Messa allo Stadio.
Le immagini che Papa Francesco si è trovato davanti sono quelle delle macerie della guerra a Piazza delle Chiese, a Mosul. Le strade portano ancora i segni della devastazione. Intanto c’è massima allerta: città blindata, strade vuote, presenti militari e polizia mentre in piazza accedono solo persone precedentemente registrate per partecipare all’evento.
«Il tragico ridursi dei discepoli di Cristo, qui e in tutto il Medio Oriente, è un danno incalcolabile non solo per le persone e le comunità interessate ma anche per la stessa società che si lasciano alle spalle» ha detto il Pontefice che poi ha proseguito: «Qui a Mosul le tragiche conseguenze della guerra e delle ostilità sono fin troppo evidenti. Com’è crudele che questo Paese, culla di civiltà, sia stato colpito da una tempesta così disumana con antichi luoghi di culto distrutti e migliaia di persone, musulmani, cristiani, yazidi che sono stati annientati dal terrorismo». 
Papa Francesco, infine, ha lanciato un messaggio a chi continua a diffondere violenza: il nome di Dio non può essere invocato per uccidere. «Se Dio è il Dio della vita, e lo è, a noi non è lecito uccidere i fratelli nel suo nome. Se Dio è il Dio della pace, e lo è, a noi non è lecito fare la guerra nel suo nome», ha detto, fermandosi a pregare davanti alle rovine della Chiesa siro-cattolica, praticamente devastata.
Foto in copertina: ANSA/ALESSANDRO DI MEO